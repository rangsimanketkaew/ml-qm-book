% LaTeX source for ``การเรียนรู้ของเครื่องสำหรับเคมีควอนตัม (Machine Learning for Quantum Chemistry)''
% Copyright (c) 2022 รังสิมันต์ เกษแก้ว (Rangsiman Ketkaew).

% License: Creative Commons Attribution-NonCommercial-NoDerivatives 4.0 International (CC BY-NC-ND 4.0)
% https://creativecommons.org/licenses/by-nc-nd/4.0/

\chapter*{คำนำ}

การเรียนรู้ของเครื่องหรือ Machine Learning (ML) เป็นวิชาแขนงหนึ่งของสถิติศาสตร์และคณิตศาสตร์ซึ่งเกี่ยวข้องกับการศึกษาข้อมูล 
โดย ML ได้ถูกพัฒนาเรื่อยมาเป็นระยะเวลาหลายทศวรรษ จุดเปลี่ยนที่น่าสนใจที่ทำให้คนหันมาสนใจและให้ความสำคัญกับ ML
ก็คือในช่วงระยะเวลา 10 ปีที่ผ่านมาได้มีเหตุการณ์สำคัญที่สร้างแรงกระเพื่อมแก่มวลมนุษยชาติ เช่น ในปี ค.ศ. 2011 Apple ได้ปล่อยผลิตภัณฑ์ที่ชื่อ 
Siri ซึ่งเป็นผู้ช่วยเสมือน (Intelligent Virtual Assistant) อันแสนฉลาดออกมา และในปี ค.ศ. 2016 บริษัท DeepMind ซึ่งเป็นบริษัทลูกของ
Alphabet ก็พัฒนาโมเดลปัญญาประดิษฐ์ AlphaGo ที่สามารถเล่นหมากล้อมได้อย่างชาญฉลาด และก็เป็นปีเดียวกันกับที่ DeepMind ได้เริ่มต้นพัฒนา AlphaFold
ซึ่งเป็นโมเดล ML สำหรับการทำนายโครงสร้างสามมิติของโปรตีน

ในปัจจุบันมีการนำ ML ไปใช้ประโยชน์ในงานหลากหลายด้าน เช่น คอมพิวเตอร์วิทัศน์, คอมพิวเตอร์กราฟฟิก, ภาษาศาสตร์, เศรษฐศาสตร์, 
อุตสาหกรรม, เกษตรกรรม รวมไปถึงวิทยาศาสตร์และวิศวกรรม โดยสาขาเคมีนั้นก็ถือว่าเป็นอีกหนึ่งศาสตร์ที่ได้มีการนำ ML เข้ามาประยุกต์ใช้
โดยเฉพาะงานวิจัยทางด้านเคมีนั้นมีมานานกว่า 30 ปีแล้ว ไม่ว่าจะเป็นการนำมาใช้ในการพัฒนายาสำหรับรักษาโรค การศึกษาโปรตีน 
การศึกษาคุณสมบัติของโมเลกุลและสารประกอบ การออกแบบโมเลกุลขนาดเล็ก ขนาดใหญ่และวัสดุชนิดใหม่ ๆ รวมไปถึงการศึกษาปฏิริยาเคมี

โดยผู้เขียนได้เล็งเห็นว่าการนำ ML มาใช้สำหรับเคมีนั้นเป็นศาสตร์แขนงใหม่ที่คนไทยหลาย ๆ คนไม่ว่าจะเป็น นักเรียน นักศึกษา อาจารย์ นักวิจัย
ต่างก็ให้ความสนใจ ดังนั้นผู้เขียนจึงได้เขียนหนังสือเล่มนี้ขึ้นมาเพื่อเป็นแนวทางหรือจุดเริ่มต้นให้แก่ผู้ที่อยากจะศึกษาศาสตร์ทางด้านนี้ 
โดยหัวข้อทางเคมีที่หนังสือเล่มนี้จะลงละเอียดก็คือเคมีควอนตัม ซึ่งเป็นศาสตร์ที่ช่วยให้เราสามารถเข้าใจองค์ความรู้พื้นฐานของโมเลกุลได้เป็นอย่างดี 
ซึ่งในหนังสือเล่มนี้จะมีการอธิบายตั้งแต่ทฤษฎีและเทคนิค ML ต่าง ๆ ความรู้ทางควอนตัมเคมีหรือหัวข้อที่สามารถนำ ML เข้าไปประยุกต์ใช้ได้ 
รวมไปถึงรายละเอียดเชิงเทคนิคในการพัฒนาวิธีหรือเทคนิคใหม่ ๆ เพื่อปรับปรุงประสิทธิภาพของโมเดล ML 

สุดท้ายนี้ ผู้เขียนหวังเป็นอย่างยิ่งว่าหนังสือเล่มนี้จะเป็นอีกหนึ่งเครื่องมือที่ช่วยให้ผู้อ่านทุกท่านได้รับความรู้และความเข้าใจที่ถูกต้อง ชัดเจน ครบถ้วน
สำหรับศาสตร์ทางด้านนี้

\medskip

\begin{flushright}
รังสิมันต์ เกษแก้ว
\end{flushright}